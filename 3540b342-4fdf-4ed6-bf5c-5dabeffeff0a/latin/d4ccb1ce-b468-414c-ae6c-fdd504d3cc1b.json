{
  "title": "test",
  "paragraphs": [
    [
      "Vt vero ordine aggrediamur, primum quidem experimenta, atque vt ita dicam, obseruationes a D. Gallilaeo factas in orbe Lunae fidelissima Historia, vt in libello, cui nomen Sydereus nuntius, extractae sunt, & Illustrissimo Federico Coesio Marchioni Montiscelij eruditissimo, atque primarie, vt nobilitatis, ita literaturae Proceri, ac mihi, & multis alijs eruditis viris doctissimus Gallilaeus suo Telescopio multis vicibus, & certissime ostendit, in medium afferam, & proponam, deinceps vero de Telescopij Instrumenti certitudine, ac recta per eum videndi ratione quae, & mihi, & omnibus comperta sunt absque fallacia referam, & eius certitudinem rationibus, contra aliter sentientes, confirmare tentabo;",
      "Tertio Philosophorum placita, ad quae haec Phenomena referri possunt, & ab eruditissimo Chaeplero Caesareae Maiestatis Mathematico in sua dissertatione cum Sydereo nuntio referuntur, sigillatim recensebo, atque examinabo.",
      "Quarto, & vltimo quid mihi vero similius de his omnibus dici posse videatur explicabo, atque haec Phenomena ex peripateticae Philosophiae placitis, ad certas causas referre tentabo."
    ]
  ]
}