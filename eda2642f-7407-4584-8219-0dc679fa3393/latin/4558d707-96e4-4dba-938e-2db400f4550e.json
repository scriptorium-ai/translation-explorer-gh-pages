{
  "title": "test",
  "paragraphs": [
    [
      "Omnes enim Eclipses, quas Ptolemaus consignat in annis Nabonassari, diebusque mensium Aegyptiorum, id euincunt.",
      "Exempli gratia, Eclipsis Lunae totalis, quam lib. 4. Almag. cap.6. simul cum 8. euenisse refert anno I. Mardocempadi, & 27. Nabonassari, die 29. Mensis Thot, sequente 30. circa horam I. post sui ortum, non potest, saluis Astronomicis canonibus, euenisse, nisi die 25. Febr. Anni 721. ante Christi Epocham:",
      "Ergo annus I. Nabonassari fuit 747. ante Epocham Christi usitatam.",
      "Praeterea Censorinus de die Natali cap. mihi 8 affirmat Anno Iuliano 283. quo Libellum illum scribebat, a summis quibusque Chronologis instar oraculi receptissimum, incoepisse ante VI. Kal. Iul. videlicet a meridie die 25. Iunij Annum Nabonassari 986. & annum Aegyptium Nabonassari 886. incoepisse ante centum annos, idest Anno Iuliano 183. ante XII. Kal. Aug. nimirum a meridie die 20. Iulij.",
      "Ergo Anno Iuliano 46. quem concurrere cum primo Epochae Christi constat ex dictis pro. I. fundamento, incoepit Nabonassari annus 749. die 23. Augusti, antea enim currebat annus 748.",
      "Porro in canone per singulos annos expanso seruata quantitate anni Aegyptiaci, qui est praecise dierum 365. retrocedendo deuenitur ad annum 747. ante Christi Epocham, diemque 26. Februarij a cuius meridie inijt annus I. Nabonassari, in quo quidem retrocessu intra annum ante Epocham Christi 521. ut pote Bissextilem, duo anni Nabonassaris incipiunt, videlicet annus 227. die I. Ianuarij, & Annus 228. die 31. Decembris, quod monuisse operae pretium fuit."
    ]
  ]
}